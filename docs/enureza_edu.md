# Edukativni materijal za roditelje djece s noćnim mokrenjem
## Funkcija mokraćnog mjehura
Mokraćni mjehur ima dvije funkcije: pohranu mokraće i pražnjenje mjehura. Funkcija pohrane je uredna ukoliko nema nevoljnih bjegova mokraće, učestalog dnevnog mokrenja (normalni broj mokrenja za djecu je 3-8x/dan) ili hitnosti – neodgodivog i nepredvidivog poriva za mokrenjem. Jedan od simptoma poremećaja pohrane mokraće je noćno mokrenja ili enureza kojom se opisuje nevoljni bijeg mokraće tijekom sna. 

## Kad liječiti noćno mokrenje?
Enureza je česti problem dječje dobi koji može spontano nestati. Svaku enurezu koja je prisutna nakon navršene 5. godine života djeteta je potrebno dijagnostički obraditi i liječiti.

## Uzrok noćnog mokrenja
Noćno mokrenje je posljedica nesrazmjera kapaciteta mokraćnog mjehura i noćne proizvodnje mokraće. Ukoliko je kapacitet mjehura mali ili ukoliko postoji noćna poliurija (povećana noćna proizvodnja mokraće) nastupit će noćno mokrenje, jer pun mjehur u malog djeteta nije dovoljno snažan podražaj za buđenje.

## Kad je potrebno misliti na rijetke uzroke noćnog mokrenja?
U dijagnostici noćnog mokrenja važno je saznati ima li dijete simptome poremećaja funkcije mjehura u budnosti. Takva enureza se naziva i nemonosimptomatska. Ukoliko je uz noćno mokrenje prisutna hitnost, učestalo dnevno mokrenje ili bijegovi mokraće u budnosti potrebno je posumnjati na bolest mjehura, poput prekomjerno aktivnog mokraćnog mjehura ili malog kapaciteta mjehura. U tim okolnostima bitno je dijete uputiti na pregled nefrologa koji izuzev ispitivanja eventualne bolesti mjehura isključuje i infekcije mokraćnog sustava, šećernu bolest, povećano izlučivanje kalcija mokraćom, smanjenju koncentracijsku sposobnost bubrega te infravezikalnu opstrukciju u dječaka.

## Što je primarna odnosno sekundarna enureza?
Ukoliko su prisutni samo noćni simptomi (enureza sa ili bez nokturije tj. buđenja radi mokrenja) potrebno je saznati je li je noćno mokrenje primarno ili sekundarno. Primarno označava da dijete, od kako se skinulo s pelena, nije imalo period u kojem je u kontinuitetu kroz 6 mjeseci svaku noć bilo suho. U suprotnom radi se o sekundarnoj enurezi i dijagnostički pristup sličan je djetetu s dnevnim i noćnim simptoma koji je opisan gore uz razmatranje postojanja psihološke traume koja je mogla uzrokovati opisane tegobe.

## Kako otkriti uzrok noćnog mokrenja?
Primarna enureza (samo noćni simptomi bez perioda suhoće od 6 mjeseci) za uzrok ima mali kapacitet mjehura ili noćnu poliuriju. Kako bi se ispitalo o kojem je uzroku riječ nužno je ispuniti dnevnik mokrenja iz kojeg se može iščitati kapacitet mjehura i volumen noćne diureze (noćne proizvodnje mokraće). Prihvaćeno je da se kao kapacitet mjehura uzima maksimalni volumen zabilježenog pojedinačnog mokrenja.

*Očekivani kapacitet za dob (mL) računa se prema formuli ((dob u godinama)x30)+30. Npr. dijete u dobi 5 godina = (5x30)+30=180 mL.*

### Mali kapacitet mokraćnog mjehura
Dijagnoza malog kapaciteta mokraćnog mjehura postavlja se kad je izmjereni kapacitet >30% manji od očekivanog kapaciteta za dob. Npr. u dječaka starog 5 godina to je kapacitet mjehura 125 mL i manje.

### Noćna poliurija
S druge strane, noćnom poliurijom definiramo kad je noćna diureza za 30% i više veća od očekivanog kapaciteta za dob. Noćna diureza izračunava se zbrajanjem volumena mokrenja koje je zabilježeno nakon odlaska na spavanje i prvog jutarnjeg mokrenja s buđenjem. Stoga je potrebno dijete, nakon što je zaspalo, probuditi u nekoliko navrata (najčešće dva navrata, 1h i 4h iza usnivanja) i zabilježiti volumen mokrenja. Ukoliko dijete noću nosi pelenu može se izvagati težina mokre pelene (obavezno oduzeti težinu suhe pelene) i dodati volumen prvog jutarnjeg mokrenja s buđenjem. Npr. dječak u dobi 5 godina je zaspao u 21:00. Roditelji su ga probudili u 22:00 i 1:00 i odveli ga u toalet mokriti. U prvom navratu su izmjerili 50 mL, a u drugom 85 mL. Prvo jutarnje mokrenje s buđenjem u 7:00 je iznosilo 100 mL. Zbrajanjem noćnih mokrenja i prvog jutarnje mokrenja (50+85+100 mL) dobijemo vrijednost noćne diureze koja iznosi 235 mL i za dječaka u dobi od 5 godina je prevelika jer za 30% premašuje očekivani kapacitet za dob (180 mL). Uzrok noćnog mokrenja u tog dječaka je noćna poliurija.

Ovisno koji od navedenih razloga je uzrok enureze indicirana je specifična terapija koju propisuje liječnik specijalist.

## Važnost režima pijenja i mokrenja (mjere standardne uroterapije)
U sve djece s noćnim mokrenjem obavezne su mjere standardne uroterapije, tj. režim pijenja i mokrenja:

– unos adekvatnog volumena tekućina na temelju tjelesne mase (npr. dijete od 10 kg ima potrebu od minimalno 1L/dan, 20 kg od 1,5L/dan, 45 kg od 2 L/dan).

– preporučeni unos ostvariti do 19h i iza toga ne piti. Cilj je popiti preporučeni dnevni unos do večernjih sati kako dijete tada ne bi bilo žedno. A ako i jeste žedno lakše mu je odbiti unos jer znamo kako je unijelo svoje dnevne potrebe.

– napraviti plan i rasporediti preporučeni unos tijekom dana (npr. min. 0,5L do 12h, 0,5L do 16h, 0,5L do 19h). Plan omogućava stjecanje navike adekvatnog unosa tekućine, omogućava da dijete i roditelji znaju da li je ostvaren preporučeni dnevni unos te da se istog pridržavaju.

– iza 16h izbjegavati napitke koji djeluju diuretski (povećavaju proizvodnju mokraće) poput mlijeka, čaja ili kave

– izbjegavanje napitaka od citrusa u djece s dnevnim bijegovima urina, hitnošću ili velikim brojem mokrenja u budnosti

– redovito mokrenje s ciljem izbjegavanja zadržavanja mokraće, npr. ne dopustiti da prođe 2-2,5h a da dijete nije mokrilo. Važno je razumjeti kako odgađanje mokrenja NE povećava kapacitet mjehura i može samo pogoršati tegobe.

– obavezno mokrenje prije spavanja

Kod pojedine djece već uvođenje režima pijenja i mokrenja rezultira prestankom ili smanjenjem težine noćnog mokrenja i stoga je bitno pridržavati se ovih uputa koje su temelj svakog liječenja.